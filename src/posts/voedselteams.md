---
title: 'Voedselteams'
date: '2013-09-06'

---

Ik was onlangs nog eens in de lokale supermarkt. Dat gebeurt niet zo veel meer sinds we lid zijn van het voedselteam in Ledeberg. En ook wel omdat mijn vriendin deeltijds werkt, laten we eerlijk zijn. Ik hou niet van supermarkten. Het overaanbod is een van de redenen, de gejaagdheid van de doorsnee klant heeft er wellicht ook mee te maken. In een supermarkt veranderen sympathieke oude besjes ook steevast in nietsontziende met winkelkarren schermende voordringers. Supermarkten als symbool voor de consumptiemaatschappij waar altijd maar meer consumeren het hoogste goed lijkt te zijn. Ga maar eens op zoek naar een pot gewone yoghurt tussen alle light-gedrochten, schier onmogelijk. Dat heeft misschien ook te maken met het feit dat ik een man ben, maar dat laat ik even in het midden.â€‹

![Voedselteams](/images/voedselteams_uitg-290x290.jpg)

Sinds een jaar of twee bestellen we vlees, zuivel, groenten en fruit bij Voedselteams. [Voedselteams](http://www.voedselteams.be/) is een lokaal netwerk dat de directe verhandeling van duurzame streek- en seizoensvoeding organiseert. Je kan er groentepakketten bestellen, maar ook lekkere yoghurt, bloem gemalen in een molen en dies meer. In het groentepakket zitten de nu iets minder vergeten groenten zoals pastinaak, warmoes en peterseliewortel. Komt altijd van pas als je gaat quizzen. Soms moet je creatief zijn om er iets mee te maken, in de winter draaien we die kolen gewoon in de aardappelpuree. En sommige vergeten groenten zijn terecht vergeten, ja, ik kijk naar jou warmoes.

Dankzij Voedselteams hebben we mensen uit de buurt leren kennen, zeker omdat er een beurtrol is om het depot open te houden. Je bouwt er een netwerk op van mensen in je buurt, en die buurt is belangrijk begin ik meer en meer te beseffen. Sociale cohesie klinkt dan misschien wel wat bekakt, maar de kennis die in zo'n groep zit is ongelofelijk.

![Made In Ledeberg](/images/ldhz.jpg)

Dankzij voedselteams zijn we betrokken bij [Ledeberg Doet Het Zelf](http://www.ledebergdoethetzelf.be/) bijvoorbeeld. Je krijgt er voeling met de buurt mee. Zo voelt Ledeberg aan dat er nood is aan horeca voor al de jonge gezinnen die Ledeberg de afgelopen jaren zijn komen verjongen. Dus mochten alle hippe koffiebars de druk van het centrum niet meer aankunnen, er is nog ruimte in 9050. En nee, nachtwinkels hebben we al genoeg.

			


