---
title: 'Twee oude besjes'
date: '2015-04-05'

---

Twee oude besjes waggelen traag het zebrapad over terwijl een auto toesnelt. De tijdsdruk maakt hen zichtbaar zenuwachtig en verandert dit alledaags tafereel in een race tegen de klok. Besje 1 probeert met een kwaaie blik de auto te doen vertragen.

Besje 2 trekt onophoudelijk aan de mouw van besje 1 terwijl zij haar blik dan weer focust op de overkant van straat, de eindmeet van deze strijd, ongetwijfeld niet de laatste van de dag.

Besje 1 behoudt het overzicht en heeft een nog kwaaiere blik veil voor een onschuldige omstaander. Volgens mij heeft ze erop getraind.

De auto stopt mooi op tijd. De besjes moeten even bekomen op het voetpad.

Ik zwaai hen vriendelijk toe vanachter het stuur. Enkel de onschuldige omstaander kan glimlachen.


