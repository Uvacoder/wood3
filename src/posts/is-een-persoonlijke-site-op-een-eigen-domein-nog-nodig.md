---
title: 'Is een persoonlijke site op een eigen domein nog nodig?'
date: '2013-02-07'

---

Die vraag stelde ik me onlangs en het antwoord heb je al door naar de URL in de adresbalk te kijken.

In 2013 heb je immers keuze te over als je je mening kwijt wil op het internet. Wil je korte boodschappen de wereld insturen dan heb je daar [Twitter](https://twitter.com/Fantpmas") voor. Wil je die boodschappen aan elkaar breien dan kan dat perfect met diensten zoals [MakeSets](http://www.MakeSets.com) of [Storify](http://www.Storify.com). Voor al je privé- en familiaal gelul kan je terecht op Facebook.

Wil je echter een groter verhaal brengen dan kan je beginnen bloggen natuurlijk. Ook daarvoor heb je geen eigen site nodig. Je kan je blog perfect onderbrengen bij [Tumblr.com](http://Tumblr.com), [Blogger.com](http://Blogger.com) of [Wordpress](http://Wordpress.com").

Heb je een eenmalige boodschap die je wil verspreiden dan is er het uitstekende [CheckThis](http://checkthis.com/). Gebruikte ik onlangs voor [Ledeberg Doet Het Zelf](http://checkthis.com/ledeberg) en ik moet zeggen, het is een puike dienst die gewoon werkt.

Dan heb je ook nog [Google+](https://plus.google.com/), door de internetgoegemeente vaak verguisd als een spookstad hoewel het voor mij de leukste plek is waar je momenteel kan vertoeven op het wereldwijde web. Dankzij de cirkels kan je ook heel makkelijk je boodschap segmenteren en mensen niet lastig vallen met gezeik over [Ingress](http://www.ingress.com/) bijvoorbeeld. Zet je een post op *publiek* dan kan je het evengoed beschouwen als een blog.

Waarom dan nog de moeite nemen om een eigen domein aan te kopen en er een CMS op te zwieren?

Een van de redenen is dat ik op deze stek niet gebonden ben aan servicevoorwaarden en ik hier op kan pleuren wat ik wil. Mocht ik dat willen, dan kan ik hier een collectie tepels tentoonstellen, wat op Facebook alvast niet zou lukken. Vraag dat maar aan [Jeroom](http://www.facebook.com/pages/Jeroom/23424317091). Zo werd een grappige blog over [fellatio](http://lanotsoconfidential.blogspot.be/2013/02/fff-fight-for-fellatio.html) onlangs nog door Blogspot verwijderd in de VS.

Maar belangrijker nog is dat ik met deze site doelbewuste keuzes kan maken. Zoals wie mijn site host, of hoe en waar die gehost wordt.

Zo kan je bijvoorbeeld kiezen voor een [provider](http://www.acornhost.com/) die door een vrouw geleid wordt en op 100 % groene energie draait. Dit zijn keuzes die je bij Tumblr, Wordpress of Twitter niet kan maken. Belangrijke keuzes denk ik, want ook op het internet moet je bewuste keuzes durven maken en niet voor de gemakkelijkste oplossing gaan. Vaak is dat tegen de stroom in, maar deze bewuste keuzes maken van je ook een verantwoordelijke internaut.

Daarnaast pruts ik [beroepsmatig](http://www.yamagata-europe.com/nl-be/page/324/websitevertaling) graag met met web-CMS'en. Zo heeft deze site in het verleden al gedraaid op Wordpress, Drupal en Joomla. Nu draait die al een paar weken op [Fork CMS](http://www.fork-cms.com/), ontwikkeld door het Gentse [Wijs](http://www.wijs.be). Toch wel een verademing na de warboel die Drupal wel is.

Mocht je je afvragen waarom in godsnaam de domeinnaam www.fantomas-ls.com? Dit is het oorspronkelijke domein van het ter ziele gegane Fantômas Language Services. Ik kon het niet over mijn hart krijgen om dit domein op te zeggen. De coolste bedrijfsnaam onder de freelance vertalers, al zeg ik het zelf.


