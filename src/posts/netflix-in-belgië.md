---
title: 'Netflix in België'
date: '2013-10-06'
tags: 
  - tech

---

We hebben thuis al jaren geen kabel meer. Het sop was gewoon de kool niet meer waard. Aan de vele klaagtweets te zien is het er de laatste jaren ook niet op verbeterd. Toen ik onlangs via vier.be keek naar een match van de Rode Duivels bleek het erbarmelijke niveau van de reclame nog verder naar beneden geduikeld. Ze proberen het zelfs niet meer lijkt het. Dat ik de match gewoon via streaming op vier.be kon volgen is wel een evolutie die ik graag zie gebeuren. Ik kijk namelijk al bijna een jaar naar Netflix en dat gaat gewoon via het internet.

![Netflix](/images/Netflix.jpeg)

De komst van Netflix naar Nederland doet vermoeden dat België ook niet lang meer op zich zal laten wachten. Ondertitelaars zijn naar verluidt druk bezig met het verzorgen van ondertiteling. Telenet probeert met hun online aanbod Rex en Rio op de kar te springen maar aan de huidige prijzen zal dat vooral een lege kar blijken te zijn. Hun aanbod zal dan misschien nieuwer zijn dan Netflix, maar voor zo'n meerprijs kunnen ze mij alvast niet bekoren. Kan je niet wachten tot Netflix in België is? Geen nood, je kan vandaag in België al redelijk makkelijk kijken naar Netflix.

Netflix beperkt zijn dienst tot enkele landen via geoblocking. Op basis van je IP-adres ziet men vanuit welk land je surft en daar gaat Netflix ook op blokkeren. Je kan dit echter omzeilen door te doen alsof je surft vanuit een ander land zoals de Verenigde Staten. Hiervoor heb je verschillende opties, zowel gratis als betalend.

Een van die manieren is een VPN-verbinding aanmaken naar een land waar Netflix wel beschikbaar is. Een heel gebruiksvriendelijke app daarvoor is [Tunnelbear](http://www.tunnelbear.com). Beschikbaar op pc, mac, android and iOS. Gewoon installeren, het land kiezen en klaar is kees. Kost ongeveer 5 USD per maand.

Een nieuwere methode wordt toegepast door het Canadese [Unblock-Us.com](https://www.unblock-us.com/). Die gebruiken in de achtergrond proxy-servers, waartoe de gebruiker makkelijk toegang kan verkrijgen door de DNS-instellingen aan te passen. Het leuke is dat je dit ook op je router kan doen, waardoor alle toestellen op je netwerk meteen toegang hebben. Op hun site staan de instructies [goed uitgelegd](http://www.unblock-us.com/how-to-set-up/) per platform.

Je kan via Unblock-Us.com ook verschillende landen kiezen waar Netflix reeds beschikbaar is, waaronder Nederland. Dat is handig als je Nederlandstalige ondertitels wil en kinderfilms die gedubd zijn in het Nederlands. Ook de inhoud verschilt van land tot land. Zo kan je de reeks Top of the Lake bijvoorbeeld niet zien in het Verenigd Koninkrijk maar wel in de Verenigde Staten. Kost ongeveer 5 USD per maand. Een gratis alternatief is [Tunlr](http://tunlr.net/).

Om een Netflix-account aan te maken volstaat het om met een van bovenstaande manieren te doen alsof je surft vanuit de VS. Ik kan me niet voorstellen dat Netflix niet weet hoe makkelijk hun geoblock te omzeilen is. Ze aanvaarden immers zonder probleem buitenlandse VISA-kaarten van landen waar Netflix nog niet op de markt is. De copyrighthouders zijn echter gerustgesteld, en daar is het hen om te doen denk ik. Mijn Belgische VISA-kaart werd zonder probleem aanvaard. Je kan een maand gratis testen.

Het aanbod is niet het meest recente maar daar kan ik perfect mee leven, ik moet niet steeds de laatste nieuwe serie gezien hebben. Het is dan wel opletten voor spoilers op allerhande media.

<blockquote class="twitter-tweet" data-lang="nl"><p lang="nl" dir="ltr">Het gevoel van een stoffige 2de-rangs videotheek overvalt me als ik grasduin door het Nederlandse filmaanbod van <a href="https://twitter.com/hashtag/netflix?src=hash&amp;ref_src=twsrc%5Etfw">#netflix</a></p>&mdash; Hendrik Dacquin (@studiomuscle) <a href="https://twitter.com/studiomuscle/status/380236620764823552?ref_src=twsrc%5Etfw">18 september 2013</a></blockquote>

Je kan gewoon kijken op je computer of via de Netflix-app op je telefoon, tablet of smart-tv. Om de android app te installeren moet je wel een omweg gebruiken want die wordt in de Google Playstore ook beperkt tot de landen waar Netflix actief is. Ook dat is relatief gemakkelijk, gewoon met een Amerikaans IP surfen naar de webversie van de Playstore en via het web installeren.

Je kan dan je tablet of pc met je tv verbinden via HDMI of met een smart-tv kan dat zelfs rechtstreeks op de tv zelf. Ik gebruik de [ChromeCast](http://www.google.com/intl/en/chrome/devices/chromecast/#netflix) om vanop mijn tablet draadloos te streamen naar mijn televisie.

Ik denk dat het Netflix-model alles in huis heeft om het traditionele medialandschap door elkaar te schudden. Sneller en meer internationale kwaliteit bij de kijker. Gedaan met de zenders die bepalen welke serie je te zien krijgt. Een absolute aanrader is trouwens de Netflix-reeks House of Cards waarin Kevin Spacey wellicht zijn beste rol ooit speelt. In de iets lichtere categorie kan ik Orange Is The New Black ook aanraden. Hemlock Grove is dan weer een stinker van jewelste.

En misschien is dit model ook een goeie stap in de strijd tegen piraterij. Maar dan moet Netflix niet flauw doen en gewoon alles wereldwijd beschikbaar maken.

<blockquote class="twitter-tweet" data-lang="nl"><p lang="en" dir="ltr">How to stop piracy:<br>1. Create great content<br>2. Make it easy to buy<br>3. Same day global release<br>4. Works on any device<br>5. Fair price</p>&mdash; Kim Dotcom (@KimDotcom) <a href="https://twitter.com/KimDotcom/status/380757105298268160?ref_src=twsrc%5Etfw">19 september 2013</a></blockquote>
<script async src="https://platform.twitter.com/widgets.js" charset="utf-8"></script>



